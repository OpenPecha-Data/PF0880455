sems can ’ga’ yaṅ sdug ma gyur | | ’jigs daṅ brñas par mi ’gyur źiṅ | |’ga’ yaṅ yid mi bde ma
gyur | |

gtsug lag khaṅ rnams klog pa daṅ | | kha thon gyis brgyan legs gnas śog | |rtag tu dge ’dun
mthun pa daṅ | | dge ’dun don yaṅ grub par śog | |

bslab pa ’dod pa’i dge sloṅ dag | | dben pa dag kyaṅ thob par śog | |g-yeṅ ba thams cad spaṅs
nas ni | | sems ni las ruṅ sgom gyur cig | |

dge sloṅ ma rnams rñed ldan źiṅ | | ’thab daṅ gnod pa spaṅ bar śog | |de bźin rab tu byuṅ ba
kun | | tshul khrims ñams pa med gyur cig | |

tshul khrims ’chal pas yid byuṅ nas | | rtag tu sdig pa zad byed śog | |bde ’gro dag kyaṅ thob
gyur nas | | der yaṅ brtul źugs mi ñams śog | |

mkhas pa rnams ni bkur ba daṅ | | bsod sñoms dag kyaṅ rñed par śog | |rgyud ni yoṅs su dag pa
daṅ | | phyogs rnams kun tu grags par śog | |

ṅan soṅ sdug bsṅal ma myoṅ źiṅ | | dka’ ba spyad pa med par yaṅ | |lha bas lhag pa’i lus kyis
ni | | de dag saṅs rgyas myur ’grub śog | |

sems can kun gyis lan maṅ du | | saṅs rgyas thams cad mchod byed ciṅ | |saṅs rgyas bde ba bsam
yas kyis | | rtag tu bde daṅ ldan gyur cig | |

byaṅ chub sems dpa’ rnams kyis ni | | ’gro don thugs la dgoṅs ’grub śog | |mgon po yis ni gaṅ
dgoṅs pa | | sems can rnams la de ’byor śog | |

de bźin raṅ saṅs rgyas rnams daṅ | | ñan thos rnams kyaṅ bde gyur cig | |

bdag kyaṅ ’jam dbyaṅs bka’ drin gyis | | sa rab dga’ ba thob par du | |rtag tu tshe rabs dran
pa daṅ | | rab tu byuṅ ba thob par śog | |

bdag ni kha zas gyi nas kyaṅ | | ñams daṅ ldan źiṅ ’tsho bar śog | |tshe rabs kun du dben gnas
par | | phun sum ldan pa thob par śog | |

gaṅ tshe blta bar ’dod pa ’am | | cuṅ zad dri bar ’dod na yaṅ | |mgon po ’jam dbyaṅs de ñid
ni | | gegs med par yaṅ mthoṅ bar śog | |

phyogs bcu’i nam mkha’i mthas gtugs pa’i | | sems can kun don bsgrub pa’i phyir | |ji ltar ’jam
dbyaṅs spyod mdzad pa | | bdag gi spyod pa’aṅ de ’drar śog | |

ji srid nam mkha’ gnas pa daṅ | | ’gro ba ji srid gnas gyur pa | |de srid bdag ni gnas gyur
nas | | ’gro ba’i sdug bsṅal sel bar śog | |

’gro ba’i sdug bsṅal gaṅ ci’aṅ ruṅ | | de kun bdag la smin gyur cig | |byaṅ chub sems dpa’i
dge ’dun gyis | | ’gro ba bde la spyod par śog | |

’gro ba’i sdug bsṅal sman gcig pu | | bde ba thams cad ’byuṅ ba’i gnas | |bstan pa rñed daṅ
bkur sti daṅ | | bcas te yun riṅ gnas gyur cig | |

gaṅ gi drin gyis dge blo ’byuṅ | | ’jam pa’i dbyaṅs la phyag ’tshal lo | |gaṅ gi drin gyis bdag
dar ba | | dge ba’i bśes la’aṅ bdag phyag ’tshal | |

byaṅ chub sems dpa’i spyod pa la ’jug pa las bsṅo ba źes bya ba ste le’u bcu pa’o ||

|| byaṅ chub sems dpa’i spyod pa la ’jug pa slob dpon śa nta de bas mdzad pa rdzogs so || ||
rgya gar gyi mkhan po sa rba dzñ’a de ba daṅ | źu chen gyi lo ts’a ba ba nde dpal brtsegs
kyis kha che’i dpe las źus te gtan la phab pa las | slad kyis rgya gar gyi mkhan po dha rma
śr’i bha dra daṅ | źu chen gyi lo ts’a ba ba nde rin chen bzaṅ po daṅ | ś’a kya blo gros
kyis yul dbus kyi dpe daṅ ’grel pa daṅ mthun par bcos śiṅ bsgyur te gtan la phab pa’o |
| yaṅ dus phyis rgya gar gyi mkhan po su ma ti k’i rti daṅ | źu chen gyi lo ts’a ba dge sloṅ
blo ldan śes rab kyis dag par bcos śiṅ bsgyur te legs par gtan la phab pa’o | ||

