bdag ni sdug bsṅal ’jug ’dod la | | saṅs rgyas kyis ni byin brlabs bźin | |mi gtoṅ sgo ’phar
ñid gyur pa | | de la bdag ni ji ltar khro | |

’di ni bsod nams gegs byed ces | | de la’aṅ khro bar rigs min te | |bzod mtshuṅs dka’ thub yod
min na | | de la bdag ni mi gnas sam | |

gal te bdag ni raṅ skyon gyis | | ’di la bzod pa mi byed na | |bsod nams rgyu ni ñer gnas pa
| | ’di la bdag gegs byed par zad | |

gaṅ źig gaṅ med mi ’byuṅ la | | gaṅ źig yod na yod gyur pa | |de ñid de yi rgyu yin na | | ji
ltar de la gegs źes bya | |

dus su phyin pa’i sloṅ mo bas | | sbyin pa’i gegs byas yod ma yin | |rab tu ’byin par byed gyur
pa | | rab byuṅ gegs źes byar mi ruṅ | |

’jig rten na ni sloṅ ba mod | | gnod pa byed pa dkon pa ste | |’di ltar phar gnod ma byas na
| | ’ga’ yaṅ gnod pa mi byed do | |

de bas ṅal bas ma bsgrubs pa’i | | khyim du gter ni byuṅ ba ltar | |byaṅ chub spyod pa’i grogs
gyur pas | | bdag gis dgra la dga’ bar bya | |

’di daṅ bdag gis bsgrubs pas na | | de phyir bzod pa’i ’bras bu ni | |’di la thog mar bdar ’os
te | | ’di ltar de ni bzod pa’i rgyu | |

gal te bzod bsgrub bsam med pas | | dgra ’di mchod bya min źe na | |grub pa yi ni rgyur ruṅ
ba | | dam pa’i chos kyaṅ ci ste mchod | |

gal te dgra ’di gnod bya ba’i | | bsam yod mchod bya min źe na | |sman pa bźin du phan brtson
na | | bdag gi bzod pa ji ltar ’grub | |

de bas rab tu sdaṅ sems la | | brten nas bzod pa skye bas na | |de ñid bzod pa’i rgyu yin pas
| | dam pa’i chos bźin mchod par ’os | |

de phyir sems can źiṅ daṅ ni | | rgyal ba’i źiṅ źes thub pas gsuṅs | |’di dag mgu byas maṅ po
źig | | ’di ltar phun sum pha rol phyin | |

sems can rnams daṅ rgyal ba las | | saṅs rgyas chos ’grub ’dra ba la | |rgyal la gus bya de
bźin du | | sems can la min ci yi tshul | |

bsam pa’i yon tan raṅ gis min | | ’bras bu las yin des mtshuṅs par | |sems can rnams la’aṅ yon
tan yod | | de phyir de dag mñam pa yin | |

byams sems ldan la mchod pa gaṅ | | de ni sems can che ba ñid | |saṅs rgyas dad pa’i bsod nams
gaṅ | | de yaṅ saṅs rgyas che ba ñid | |

saṅs rgyas chos ’grub cha yod pa | | des na de dag mñam par ’dod | |yon tan rgya mtsho mtha’
yas pa’i | | saṅs rgyas rnams daṅ ’ga’ mi mñam | |

yon tan mchog tshogs gcig pu yi | | yon tan śes tsam ’ga’ źig la | |snaṅ na’aṅ de la mchod don
du | | khams gsum phul yaṅ chuṅ bar ’gyur | |

saṅs rgyas chos mchog skye ba’i śes | | sems can rnams la yod pas na | |’di tsam ṅag gis cha
bstun nas | | sems can mchod byar rigs par ’gyur | |

gźan yaṅ g-yo med gñen gyur ciṅ | | phan pa dpag med mdzad rnams la | |sems can mgu bya ma gtogs
par | | gźan gaṅ źig gis lan lon ’gyur | |

gaṅ phyir sku gtoṅ mnar med ’jug pa la | | de la phan btags lan lon ’gyur bas na | |de bas ’di
dag gnod chen byed na yaṅ | | thams cad bzaṅ dgu źig tu spyad par bya | |

