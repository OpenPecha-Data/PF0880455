sdug bsṅal yid mi bde ba daṅ | | ’jigs pa rnam pa sna tshogs daṅ | |’dod pa rnams daṅ bral ba
ni | | sdig pa spyod las ’byuṅ bar ’gyur | |

yid la bsams pa’i dge byas pas | | gaṅ daṅ gaṅ du ’gro ’gyur ba | |de daṅ der ni bsod nams des
| | ’bras bu’i yon gyis mṅon mchod ’gyur | |

sdig pa byed pa bde ’dod kyaṅ | | gaṅ daṅ gaṅ du ’gro ’gyur ba | |de daṅ der ni sdig pa des
| | sdug bsṅal mtshon gyis rnam par ’joms | |

rgya che dri bzaṅ bsel ba’i pa dma’i sñiṅ por gnas | | rgyal ba’i gsuṅ sñan zas kyis gzi brjid
bskyed byas pa | |thub ’od kyis rgyas pa dma las byuṅ lus mchog can | | rgyal ba’i mdun
gnas bde gśegs sras su dge bas ’gyur | |

gśin rje’i skyes bus pags pa ma lus bśus pas śin tu ñam thag ciṅ | | rab tu tsha ba’i me yis
bźus ba’i zaṅs źun lus la blugs gyur la | |’bar ba’i ral gri mduṅ thuṅ gis bsnun śa yi dum
bu brgyar lhags śiṅ | | śin tu ’bar ba’i lcags kyi sa gźir lhuṅ ba mi dge maṅ pos ’gyur
| |

de bas dge la mos bya źiṅ | | gus pa ñid du bsgom par bya | |rdo rje rgyal mtshan cho ga yis
| | brtsams nas ṅa rgyal bsgom par bya | |

daṅ por ’byor pa brtags nas ni | | brtsam mam yaṅ na mi brtsam bya | |ma brtsams pa ni mchog
yin gyi | | brtsams nas ldog par mi bya’o | |

skye ba gźan du de goms śiṅ | | sdig daṅ sdug bsṅal ’phel bar ’gyur | |gźan daṅ ’bras bu’i dus
kyaṅ ni | | dman ’gyur de yaṅ sgrub mi ’gyur | |

las daṅ ñon moṅs nus pas te | | gsum po dag la ṅa rgyal bya | |bdag ñid gcig bus bya ’o źes
| | ’di ni las kyi ṅa rgyal ñid | |

ñon moṅs dbaṅ med ’jig rten ’dis | | raṅ don sgrub par mi nus pas | |’gro bas bdag ltar mi nus
te | | de bas bdag gis ’di bya’o | |

gźan dag dman pa’i las byed na | | bdag ñid kyaṅ ni ji ltar ’dug | |ṅa rgyal gyis ni mi byas
te | | bdag la ṅa rgyal med pa mchog | |

śi ba’i sbrul daṅ phrad gyur na | | khwa yaṅ mkha’ ldiṅ lta bur spyod | |gal te bdag ñid ñam
chuṅ na | | ltuṅ ba chuṅ du’aṅ gnod par byed | |

źum bcas rtsol ba dor ba la | | phoṅs las thar ba yod dam ci | |ṅa rgyal rtsol ba bskyed pas
ni | | chen po yis kyaṅ thub par dka’ | |

de bas sems ni brtan pa yis | | ltuṅ ba rnams ni gźom bya ste | |bdag ni ltuṅ bas pham byas
na | | khams gsum rgyal ’dod bźad gad ’gyur | |

bdag gis kun las rgyal bya ste | | bdag las su yaṅ rgyal mi bya | |rgyal ba seṅ ge’i sras bdag
gis | | ṅa rgyal ’di la gnas par bya | |

’gro gaṅ ṅa rgyal gyis bcom de | | ñon moṅs ṅa rgyal can ma yin | |ṅa rgyal can dgra’i dbaṅ
mi ’gro | | de dag ṅa rgyal dgra dbaṅ ’gyur | |

ñon moṅs ṅa rgyal gyis kheṅs ni | | ṅan ’gror ṅa rgyal gyis khrid ciṅ | |mi yi dga’ ston bcom
pa daṅ | | gźan gyi zas za’i bran daṅ ni | |glen pa mi sdug ñam chuṅ daṅ | |

thams cad du ni brñas par ’gyur | | ṅa rgyal gyis kheṅs dka’ thub can | |de yaṅ ṅa rgyal can
gtogs na | | dman pa ci ’dra yin pa smros | |

gaṅ źig ṅa rgyal dgra las rgyal phyir ṅa rgyal ’chaṅ | | de ni ṅa rgyal can daṅ rnam rgyal dpa’
de ñid | |gaṅ źig ṅa rgyal dgra bdo ba yaṅ ṅes bcom ste | | ’gro la ’dod bźin rgyal ba’i
’bras bu rdzogs par byed | |

ñon moṅs phyogs kyi khrod gnas na | | rnam pa stoṅ du sran gzugs te | |wa la sogs pas seṅ ge
bźin | | ñon moṅs tshogs kyis mi tshugs bya | |

