bslab pa bsruṅ bar ’dod pa yis | | rab tu bsgrims nas sems bsruṅ ste | |sems ’di bsruṅ bar ma
byas na | | bslab pa bsruṅ bar yoṅ mi nus | |

sems kyi glaṅ po yan btaṅ bas | | mnar med gnod pa byed pa ltar | |glaṅ chen ma thul myos pa
yis | | ’di na de ’dra’i gnod mi byed | |

kun nas dran pa’i thag pa yis | | sems kyi glaṅ po dam btags na | |’jigs pa thams cad med ’gyur
źiṅ | | dge ba thams cad lag tu ’oṅ | |

stag daṅ seṅ ge glaṅ chen dred | | sbrul daṅ dgra rnams thams cad daṅ | |sems can dmyal ba’i
sruṅ ma daṅ | | byad ma de bźin srin po rnams | |

sems ’di gcig pu btags pa yis | | de dag thams cad btags par ’gyur | |sems ’di gcig pu btul
bas na | | de dag thams cad thul bar ’gyur | |

’di ltar ’jigs pa thams cad daṅ | | sdug bsṅal dpag tu med pa yaṅ | |sems las byuṅ ba yin no
źes | | yaṅ dag gsuṅ ba ñid kyis bstan | |

sems can dmyal ba’i mtshon cha rnams | | su źig gis ni ched du byas | |lcags sreg sa gźi su
yis byas | | me tshogs de dag ci las byuṅ | |

de ’dra de dag thams cad kyaṅ | | sdig sems yin par thub pas gsuṅs | |de ltar ’jig rten gsum
po na | | sems las ’jigs pa gźan ’ga’ med | |

gal te ’gro ba dbul bor nas | | sbyin pa’i pha rol phyin yin na | |da ruṅ ’gro bkren yod na
sṅon | | skyob pa ji ltar pha rol phyin | |

bdog pa thams cad ’bras bcas te | | skye bo kun la btaṅ sems kyis | |sbyin pa’i pha rol phyin
gsuṅs te | | de ltas de ni sems ñid do | |

ña la sogs pa gaṅ źig tu | | de dag gsod mi ’gyur bar bskrad | |spoṅ ba’i sems ni thob pa las
| | tshul khrims pha rol phyin par bśad | |

sems can mi srun nam mkha’ bźin | | de dag gźom gyis yoṅ mi laṅ | |khro ba’i sems ’di gcig bcom
na | | dgra de thams cad choms daṅ ’dra | |

sa steṅs ’di dag kos g-yogs su | | de sñed ko bas ga la laṅ | |lham mthil tsam gyi ko bas ni
| | sa steṅs thams cad g-yogs daṅ ’dra | |

de bźin phyi rol dṅos po yaṅ | | bdag gis phyir bzlog mi laṅ gi | |bdag gi sems ’di phyir bzlog
bya’i | | gźan rnams bzlog go ci źig dgos | |

sems gsal gcig bskyed ’bras bu gaṅ | | tshaṅs la sogs pa yin pa ltar | |lus ṅag bcas pa’i ’bras
bu maṅ | | spyod pa źan pas de lta min | |

bzlas brjod daṅ ni dka’ thub kun | | yun riṅ dus su spyad byas kyaṅ | |sems gźan g-yeṅs pas
byas pa ni | | de ñid rig pas don med gsuṅs | |

gaṅ gis chos kyi gtso bo mchog | | sems kyi gsaṅ ’di ma śes na | |bde thob sdug bsṅal gźom ’dod
kyaṅ | | de dag don med gyi nar ’khyam | |

de ltas bdag gi sems ’di ni | | legs gzuṅ legs par bsruṅ bar bya | |sems bsruṅ brtul źugs ma
gtogs pa | | brtul źugs maṅ pos ci źig bya | |

ma graṅs drol ba’i khrod gnas na | | sgrims te rma yi bag byed bźin | |skye bo ṅan khrod gnas
pas kyaṅ | | sems kyi rma ’di rtag tu bsruṅ | |

rma yi sdug bsṅal chuṅ du yis | | skrag pa’aṅ rma yi bag byed na | |bsdus ’joms ris ’joms skrag
pa dag | | sems kyi rma lta cis mi sruṅ | |

