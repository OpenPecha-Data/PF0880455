bkren pa rnams kyis nor thob śog | | mya ṅan ñam thag dga’ thob śog | |yi chad rnams kyaṅ yid
sos śiṅ | | brtan pa phun sum tshogs par śog | |

sems can nad pa ji sñed pa | | myur du nad las thar gyur cig | |mthu med rnams ni mthu ldan
źiṅ | | sems ni phan tshun mñen gyur cig | |

’dron pa dag ni thams cad la | | phyogs rnams thams cad bde bar śog | |gaṅ gi don du ’gro byed
pa | | de ’bad mi dgos grub gyur cig | |

gru daṅ gru chen źugs pa rnams | | yid la bsam pa grub gyur te | |chu yi ṅogs su bder phyin
nas | | gñen daṅ lhan cig dga’ bar śog | |

mya ṅan lam gol ’khyams pa rnams | | ’dron pa dag daṅ phrad gyur nas | |chom rkun stag sogs
’jigs med par | | mi ṅal bde blag ’doṅ bar śog | |

dgon sogs lam med ñam ṅa bar | | byis pa rgan po mgon med pa | |gñid log myos śiṅ rab myos rnams
| | lha dag sruṅ bar byed par śog | |

mi ṅal kun las thar ba daṅ | | dad daṅ śes rab brtse ldan źiṅ | |zas daṅ spyod pa phun tshogs
nas | | rtag tu tshe rabs dran gyur cig | |

thams cad nam mkha’i mdzod bźin du | | loṅs spyod chad pa med par śog | |rtsod pa med ciṅ ’tshe
med par | | raṅ dbaṅ du ni spyod par śog | |

sems can gzi brjid chuṅ ṅu gaṅ | | de dag gzi brjid chen por śog | |dka’ thub can gaṅ gzugs
ṅan pa | | gzugs bzaṅ phun sum tshogs gyur cig | |

’jig rten bud med ji sñed pa | | de dag skyes pa ñid gyur cig | |ma rabs rnams ni mtho thob
ciṅ | | ṅa rgyal dag kyaṅ bcom par śog | |

bdag gi bsod nams ’di yis ni | | sems can thams cad ma lus pa | |sdig pa thams cad spaṅs nas
ni | | rtag tu dge ba byed par śog | |

byaṅ chub sems daṅ mi ’bral źiṅ | | byaṅ chub spyod la gźol ba daṅ | |saṅs rgyas rnams kyis
yoṅs gzuṅ źiṅ | | bdud kyi las rnams spaṅ bar śog | |

sems can de dag thams cad ni | | tshe yaṅ dpag med riṅ bar śog | |rtag tu bde bar ’tsho ’gyur
źiṅ | | ’chi ba’i sgra yaṅ grag ma gyur | |

dpag bsam śiṅ gi skyed mos tshal | | saṅs rgyas daṅ ni saṅs rgyas sras | |chos sñan sgrogs pas
gaṅ ba yis | | phyogs rnams thams cad gaṅ bar śog | |

thams cad du yaṅ sa gźi dag | | gseg ma la sogs med pa daṅ | |lag mthil mñam pa bai ḍ’u rya’i
| | raṅ bźin ’jam por gnas par gyur | |

’khor gyi dkyil ’khor yod dgur yaṅ | | byaṅ chub sems dpa’ maṅ po dag | |raṅ gi legs pas sa
steṅs dag | | brgyan par mdzad pas bźugs gyur cig | |

lus can kun gyis bya daṅ ni | | śiṅ daṅ ’od zer thams cad daṅ | |nam mkha’ las kyaṅ chos kyi
sgra | | rgyun mi ’chad par thos par śog | |

de dag rtag tu saṅs rgyas daṅ | | saṅs rgyas sras daṅ phrad gyur cig | |mchod pa’i sprin ni
mtha’ yas pas | | ’gro ba’i bla ma mchod par śog | |

lha yaṅ dus su char ’bebs śiṅ | | lo tog phun sum tshogs par śog | |rgyal po chos bźin byed
gyur cig | | ’jig rten dag kyaṅ dar bar śog | |

sman rnams mthu daṅ ldan pa daṅ | | gsaṅ sṅags bzlas brjod grub par śog | |mkha’ ’gro srin po
la sogs pa | | sñiṅ rje’i sems daṅ ldan gyur cig | |

